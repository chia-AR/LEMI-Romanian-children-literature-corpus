<RD2_RO_M_013>

  Copii, dacă v‑aș spune că un pui de ciocârlie născut fără aripi a salvat viața tuturor animalelor dintr‑o pădure, m‑ați crede? Da, chiar așa a fost. Iar dacă sunteți curioși ce s‑a întâmplat, așezați‑vă confortabil și ascultați povestea lui Țup.
  A fost odată ca niciodată o pădure mare și frumoasă, din care oamenii încă nu tăiaseră copacii și unde animalele și păsările trăiau fericite. La marginea unui luminiș își avea cuibul o ciocârlie. Da, o ciocârlie, acea pasăre micuță care cântă atât de frumos cum puține păsări o pot face. În fiecare dimineață, ciocârlia zbura sus, sus de tot, cât mai aproape de soare și cânta. Soarele era fericit să o audă de fiecare dată când răsărea și, drept mulțumire, lumina cu bunătate pădurea și îi învăluia viețuitoarele cu razele lui calde. 
  Ciocârlia cânta cu atât mai frumos cu cât era mai fericită. În cuib avea șase ouă de care avea grijă ca de ochii din cap și abia aștepta să aibă pui. Minunea s‑a întâmplat într‑o dimineață, chiar după ce pasărea îi cântase, ca de obicei, soarelui. Puii au început să iasă unul câte unul din ouă, să ciripească vioi și să întindă cioculețele, flămânzi, după mâncare. Dar nu toți. Doar cinci. Cel de‑al șaselea ou se mișca prin cuib, se rostogolea, ca și cum puiul din el încerca din răsputeri să‑i spargă coaja, dar nu avea puterea s‑o facă. Ciocârlia îl privea îngrijorată, cu sufletul la gură. Mă iertați, la cioc. S‑a hotărât să ajute puiul să iasă la lumină și a lovit cu grijă coaja oului, ca s‑o spargă. O bucată de coajă s‑a desprins și ciocârlia a văzut fericită cum ultimul său puiuț, o fetiță‑ciocârlie, scoate căpșorul la lumină. Dar tot nu putea să iasă din găoace, așa că mama ei a luat una câte una bucățile de coajă din jurul ei, iar puiuța s‑a eliberat în sfârșit. În acel moment bucuria s‑a transformat în durere. Deși ciripea veselă, micuța ciocârlie nu avea aripioare, iar piciorușele îi erau scurte, mult prea scurte. Frățiorii ei săreau veseli prin cuib, dar ea abia se mișca.
  Ca o mamă bună, ciocârlia a încercat să aibă grijă de toți puii. Chiar dacă cei cinci cu aripioare fugeau care încotro și cea mică stătea mai mult în cuib. În fiecare dimineață mama le aducea semințe și le oferea pe rând, ca să nu rămână flămând niciunul dintre ei. Seara le cânta tuturor înainte de culcare. 