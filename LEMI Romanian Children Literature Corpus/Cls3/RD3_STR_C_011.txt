<RD3_STR_C_011>

  Rămas singur, băiatul îşi spuse că ar fi bine să fie ascultător de data aceasta, şi se puse pe citit. Începu să turuie cu voce tare, dar, cum îndruga el acolo, îl apucă toropeala şi nu se mai putu ţine să nu aţipească.
  Deodată, un zgomot uşor îl trezi. Chiar în faţa lui, sprijinită de fereastră, era aşezată o oglinjoară şi, în ea, văzu că lacătul de la cufărul vechi şi frumos al mamei era spart. Pe marginea cufărului şedea un pitic şi se uita curios nevoie mare la podoabele din sipet.
  Băiatul fu tare uimit de aşa arătare, dar nicidecum înfricoşat, doar era atât de mititel! Ce-ar fi să râdă niţel de pitic? Apucă plasa de prins fluturi şi haţ, îl prinse. Biata făptură, trezindu-se aruncată în plasă, începu să-l roage stăruitor pe baiat să-i dea drumul: 
  — Numai noroc v-am adus tuturor ai casei ani de-a rândul, zise piticul. De-mi dai drumul, o lingură de argint şi-un ban de aur primeşti în dar! 
  Băiatul se înduplecă atunci, dar, când să se caţere piticul afară din plasă, baiatului îi dădu prin cap că ar putea să-i ceară lucruri mai de preţ. Scutură plasa din nou şi-l aruncă pe pitic înapoi înăuntru. Însă, cât ai clipi, băiatul se pomeni cu o palmă aşa de straşnică, de simţi că-i crapă capul şi căzu fără simţire la pământ.
  Când îşi veni în fire, băiatul era din nou singur în odaie. Cufărul avea lacătul pus, plasa de prins fluturi era la locul ei în cui, însă obrazul tare îi mai ardea. Aşadar nu vis fusese ce păţise el. 
  „Mai bine termin de buchisit predica aia“, îşi zise el şi se îndreptă spre masă.
  Dar cum se făcea că, dintr-odată, era nevoit să facă atât de mulţi paşi?
  Era ca şi cum odaia se mărise. Fu silit să se caţere ca să poată ajunge sus în jilţ şi să se cocoaţe pe un braţ ca să poată vedea peste tăblia mesei. Iar ca să poată citi, baiatul trebui să se suie pe carte!
  Citi el vreo două rânduri, apoi ridică privirea şi zări oglinjoara de pe pervazul ferestrei.
  — Ia te uită, încă un pitic! strigă el, căci în luciul oglinzii văzuse limpede un prichindel cu nădragi şi scufie. Şi e îmbrăcat ca mine! mai zise el, bătând uimit din palme.
  Prichindelul din oglindă bătu şi el din palme în acelaşi timp. Atunci băiatul începu să se ciupească, să se tragă de păr – piticul din oglindă făcu întocmai. Dădu roată oglinzii să vadă dacă e cineva ascuns acolo. Nici urmă de pitic! Abia atunci îl apucă o spaimă grozavă, căci pricepu că piticul cel bătrân îl fermecase, iar prichindelul din oglindă era chiar el.
  „Dacă aştept puţin, mă fac om la loc, cu siguranţă!“ îşi zise şi închise ochii.
  Dar vai, tot de-o şchioapă era când îi deschise iar!
  — Trebuie să-l îmbunez pe pitic! strigă el deznădăjduit şi începu să caute după dulap şi pe sub canapea, dar nici urmă de pitic.
  Îl apucă plânsul şi făgădui să nu se mai ţină de şotii niciodată, să nu mai fie răutăcios, să nu mai adoarmă cu cartea în faţă. Numai de l-ar face din nou om şi o să fie un băieţel ascultător, vrednic şi bun cu toată lumea. 
  Însă toate făgăduielile fură în zadar.