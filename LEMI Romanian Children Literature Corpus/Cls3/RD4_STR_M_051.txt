<RD4_STR_M_051>

Era o noapte de decembrie. O furtună necruțătoare se apropia. O mie de fulgere străpungeau stelele, iar tunetul rebel răsuna pe cerul negru ca un tren deraiat.
Nicolas Crăciunel, de profesie Moș Crăciun, sforăia pașnic în rulota sa, în timp ce Steluță, renul său, îl trăgea sus, alergând tot mai repede printre norii negri. Își arcui spatele, rupse hățul și goni în jos, spre pământ. Rulota se prăbuși în gol, gemând, apoi se opri. Rămase pe Drumul Ceții vreme de câteva zile.
Într-una dintre seri, doi prieteni, Ben și Carina, observară rulota și își făcură curaj să intre. Înăuntru era întuneric. Doar pe masă ardea o lumânare cu flacără slabă. Dintr-un colț al încăperii, dintr-un dulap, se auzeau zgomote stranii, un ciocănit ușor, glasuri fine, tropăituri.
— Auzi zgomotele? întrebă șoptit Carina.
Ben făcu un semn afirmativ, spionând interiorul printr-o crăpătură.
— Ce frumos! Privește! zise Ben, făcându-i semn Carinei să se apropie.
Imaginea ar fi tăiat răsuflarea oricui. Vechiul dulap era intrarea în atelierul lui Crăciunel. Totul strălucea asemenea unei comori. Mirosea a clei, iar jucăriile se îngrămădeau până la tavan. Erau minuscule, minunate. Erau aprinse sute de lumânări la lumina cărora lucrau spiriduși. Piticii mișunau: ciocăneau, șlefuiau, tăiau cu ferăstrăul, încleiau. Alții stăteau pe rafturi și împachetau jucăriile în hârtie colorată. În mijlocul forfotei se afla Crăciunel îmbrăcat în paltonul său roșu, scriind într-o carte mică. Cei doi îngerași ai săi, Matilda și Emmanuel, ședeau pe umărul lui.
Observându-i pe copii, Matilda spuse:
— Haideți înăuntru! Bine ați venit în atelierul lui Moș Crăciun! Nu e minunat?
Copiii intrară, muți de uimire. În lumina lumânărilor se vedeau mașini și păpuși, toate de mărimea unei unghii, animăluțe de pluș, căsuțe, ceasuri, trenulețe și câte și mai câte.
— Și... cum te joci cu astfel de jucării? întrebă Carina.
— Ei! Nu v-ați întrebat niciodată cum îi încap lui Moș Crăciun toate jucăriile într-un sac? interveni spiridușul Barbă-de-Aur.
— Mărimea jucăriilor corespunde cu cea a sacului! explică Matilda. Când Crăciunel le scoate...
— Atunci cadourile cresc! zise spiridușul.
— Ne poți arăta și nouă? l-a întrebat Ben.
Crăciunel luă una dintre bicicletele mărunte de pe raft, o pipăi cu degetul, iar aceasta se transformă într-o bicicletă strălucitoare de mărime normală. Când Crăciunel o atinse din nou, se făcu iar mică și o puse zâmbind pe raft.
— Miraculos, nu-i așa?! strigă Barbă-de-Aur. Doar spiridușii Crăciunului pot crea așa ceva.
Cei doi copii se gândeau că nu au primit niciodată așa un cadou. Și cât și-ar fi dorit!
— Adevăratele cadouri aduse de Moș Crăciun mai au un secret! zise Crăciunel. Când un copil nu știe să prețuiască un asemenea cadou, jucăria dispare! continuă el. 
