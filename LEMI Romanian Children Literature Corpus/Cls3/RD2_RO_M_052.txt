<RD2_RO_M_052>

Înainte de a începe să vă povestesc întâmplările de necrezut prin care am trecut, daţi-mi voie să mă prezint. Mă numesc Spiriduşul cel bun al cărţii. Locuinţa mea este, după cum cred că aţi şi bănuit, într-o carte de poveşti. Stau ascuns acolo, între file, şi aştept. Văd pe feţele voastre o întrebare şi cred că am şi ghicit-o.
Grija mea cea mai mare, de la care un Spiriduş nu are voie să se abată, este ca nu cumva cuvintele să se adune în aşa fel încât să dea înţelesuri greşite. Tot eu, Spiriduşul, sunt cel care, mai ales noaptea, vine în somnul copiilor să le amintească poveştile citite seara de părinţii ori de bunicii lor.
Aici însă, în somn, e mai greu decât în carte. Şi o să vedeţi de ce. în carte mă ajută, cel mai mult şi mai mult, scriitorul. El încearcă să povestească totul cât mai clar, pentru ca povestea să fie şi frumoasă, dar şi plină de învăţăminte. Şi cum scriitorii îi iubesc pe copii, niciodată vreunul dintre ei n-o să-i înveţe ceva rău. De acest lucru, nu duc grijă. Cel mult, mă necăjesc cu vreun copil mai neatent ori mai zburdalnic, care nu vrea să lase ca înţelesul poveştii să-i lumineze fruntea prinsă în zulufi aurii.
Am mari necazuri însă cu Spiriduşul din vis. El, Spiriduşul cel rău, vrea să-i pedepsească pe copiii neascultători. Le schimbă în vis personajele, le face mai mari şi mai haine decât le-au inventat scriitorii şi le pune să-i urmărească şi să-i sperie, drept pedeapsă pentru poznele de peste zi.
Eu sunt un spiriduş bun. Şi, deşi locuiesc într-o minunată carte de poveşti şi mă consider fericit pentru asta, nu am o clipă de linişte.
Întâi şi întâi, pentru că băieţelul în cartea căruia stau nu are pic de astâmpăr. Tocmai când bunica ori mama îi citeşte mai cu sârg din carte, vrea ceai, vrea biscuiţi.
După ce ascultă povestea, el vrea să afle tot felul de răspunsuri la întrebări care mai de care mai surprinzătoare:
-	De ce a bătut moşul cocoşul şi cocoşul, dacă tot l-a pedepsit degeaba, de ce s-a mai întors cu punguţa cu bani?
-	De ce s-a împrietenit Harap-Alb cu Spânul, că doar ştia că e om rău, şi dacă tot l-a luat slugă, de ce calul lui, care era năzdrăvan şi l-a scos din atâtea greutăţi, nu l-a sfătuit să nu intre în fântână?
-	De ce a trebuit capra să cânte iezilor ca s-o recunoască? Doar casa avea ferestre şi era suficient ca ea să se arate la una dintre ele, ca iezii să o vadă şi să-i deschidă uşa!
Unui asemenea copil, e greu să-i răspunzi la toate întrebările. Mă ajutaţi voi, prieteni?
