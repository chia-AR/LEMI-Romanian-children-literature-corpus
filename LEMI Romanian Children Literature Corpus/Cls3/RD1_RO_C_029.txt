<RD1_RO_C_029>

La circ – Pe gheaţa unui răcitor,
Trăia voios şi zâmbitor
Un pinguin din Labrador.

– Cum se numea? – Apolodor.
– Şi ce făcea? – Cânta la cor.
Deci, nu era nici scamator,
Nici acrobat, nici dansator;
Făcea şi el ce-i mai uşor:
Cânta la cor.

Grăsuţ, curat, atrăgător
În fracul lui strălucitor
Aşa era Apolodor.

Dar într-o zi Apolodor,
Spre deznădejdea tuturor
A spus aşa: – Sunt foarte trist!
Îmi place viaţa de corist
Dar ce să fac? Mi-e dor, mi-e dor
De fraţii mei din Labrador!
O, de-aş putea un ceas măcar
să stau cu ei pe un gheţar …
Apoi a plans Apolodor.
Cand l-a văzut pisoiul Tiț
Plângând cu hohot şi sughiţ
I-a spus: – Prietene, ţi-aş da
Mustaţa şi codiţa mea,
Aş da o litră de caimac ,
Aş da orice să te împac
Zău, nu mai plange, te implor!
Dar el plangea: – Mi-e dor, mi-e dor
De fraţii mei din Labrador!

Şi-au încercat să-l mai împace
Ariciul, dăruindu-i ace
Şi ursul, cu un pumn de mure
Proaspăt culese din pădure.

Camila Suzi, cea mai tristă,
Plângea cu faţa în batistă,
Ea îi fusese ca o mamă
Îl învăţase prima gamă.

Dar el plângea: – Mi-e dor, mi-e dor
De fraţii mei din Labrador…
Colegii lui Apolodor
S-au dus atunci la dirijor.

Maestrul Domilasolfa
Cu haina lui de catifea
I-a ascultat şi, gânditor
S-a aşezat pe canapea oftând:
Sărmanul meu tenor…
Se poate prăpădi de dor…
Să plece dar spre Labrador.

Şi a plecat Apolodor…