<RD4_STR_M_008>

Eram foarte entuziasmat ca împlineam zece ani... dar ziua nu a început prea bine, căci, deschizând ochii, am văzut asta pe nasul meu.

Păianjenii sunt cel mai mare coșmar al meu! L-am aruncat repede, înainte să mă muște, și am sărit din pat, dar piciorul mi s-a încurcat în pătură. Cât pe ce SĂ CAD CA UN EROU.

Sunt obișnuit să cad. De fapt, cad LA GREU. Dar în dimineața asta s-a întâmplat ceva foarte ciudat.

În timp ce plonjam cu nasul spre podea, m-am răsucit și am executat un dublu salt în față de-a dreptul ULUITOR. Mâinile mele slăbănoage s-au întins ca niște arcuri și am aterizat PERFECT pe picioare! 

„Ce mai e și asta?”

Eu sunt Nelson Kane. Tocilarul Nelson Kane, care locuiește într-un depozit de fiare vechi în Duck Creek. De împiedicat, mă împiedic. De căzut, cad. De făcut dublu salt în față, NU fac!

În fiecare dimineață, oglinda îmi reamintește cu exactitate cine sunt.

„Ciudat”
„Slăbănog”
„Păr rebel”
„Nașpa”
„TOCILAR!”

Dar, în dimineața asta, când m-am uitat în oglindă, am observat că altceva era foarte ciudat... Mă puteam vedea perfect... fără ochelari!

În mod normal, nu pot să văd nimic fără ochelarii mei.

Dar astăzi lucrurile au devenit cețoase atunci când mi-am PUS ochelarii!

I-am scos... Curați.

„HM?”

Oare ce se întâmpla?!

- Nelson! Micul dejun! a strigat mama de jos.

M-am frecat la ochi. Poate că încă visam când am făcut saltul acela uluitor?

Dar cum puteam explica faptul că vedeam perfect?

- La mulți ani, Nelson! au strigat mama, bunica Pat și vărul Kenny din bucătărie.

Stăteau la masa pe care se afla TORT uriaș de ciocolată.

Mama mi-a dat un cadou care arăta ca și cum ar fi fost împachetat în același ambalaj pe care-l folosise de Crăciun.
Locuim într-un depozit de fiare vechi și n-o ducem foarte bine, de aceea mama trebuie să muncească din greu ca femeie de serviciu, ca să ne putem descurca. Din cauza asta caută să economisească bani ori de câte ori poate.
 
Am desfăcut cu grijă hârtia uzată.

Nu doar unul, ci două hanorace pentru supereroi!

SUUUUPER!

Erau din acelea speciale, cu glugi care se lasă până peste ochi, așa că te fac să arăți ca un supererou adevărat!
 
Mi-am tras imediat unul pe cap.

Frate... erau frumoase, dar muuult prea mari pentru mine!
