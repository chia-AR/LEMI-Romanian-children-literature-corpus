<RD1_RO_C_016>

  Erau odată un moș și-o babă; şi moșul avea o fată, şi baba avea o fată. Fata babei era urâtă, leneșă, capricioasă şi rea la suflet; dar, pentru că era fata mamei, se alinta cum s-alintă cioara-n laţ, lăsând tot greul pe fata moșneagului. Fata moșului, însă, era frumoasă, harnică, ascultătoare şi bună la suflet. Dumnezeu o împodobise cu toate darurile cele bune şi frumoase. Dar această fată bună era chinuită și de sora cea vitregă, şi de mama cea vitregă; noroc de la Dumnezeu că era o fată blândă și răbdătoare; căci altfel ar fi fost vai de pielea ei.

  Fata moșului la deal, fata moșului la vale; ea după treburi prin pădure, ea cu traista în spate la moară, ea, în sfârșit, în toate părțile după treabă. Cât era ziulica de mare, nu-și mai odihnea picioarele; dintr-o parte venea şi-n alta se ducea. Ş-apoi baba şi cu fiica ei tot nemulțumite erau. Pentru babă, fata moșului era piatră de moară în casă; iar fata ei, floricică de pus la icoane.

  Când se duceau amândouă fetele în sat la clacă seara, fata moșului nu se încurca, ci torcea câte-un coș plin de fusuri; iar fata babei îndruga şi ea cu mare efort câte-un fus.

  Când veneau duminica şi sărbătorile, fata babei era împopoţată şi linsă pe cap, de parc-o linseraseră vițeii. Nu era joc, nu era clacă în sat la care să nu meargă fata babei, iar fata bătrânului era oprită aspru de la toate acestea. Ş-apoi, când venea moșul de pe unde era plecat, gura babei nu contenea; că fata lui nu ascultă, că-i obraznică, că-i leneșă, că-i urâtă... că-i una, că-i alta; şi că s-o alunge de acasă; s-o trimită la muncă unde știe, că nu e de suferit s-o mai țină; pentru că poate să strice și pe fata ei.

  Moșneagul, fiind un om tăcut, se uita în pământ, şi ce-i spunea ea adevărat era. Din inimă, bietul moș poate c-ar fi avut ceva de zis; dar cum poruncea găina în casa lui, cocoșul nu mai avea niciun cuvânt; ş-apoi, cum să îndrăznească el să se certe cu ea; căci baba şi cu fiica ei îl umpleau de ocară.

  Într-una din zile, moșul, fiind foarte mâhnit de cele ce-i spunea baba, chemă fata şi-i zise:

  - Draga tatei, iaca ce-mi tot spune mama ta despre tine: că nu mă asculți, că ești obraznică și nu se poate trăi cu tine; de aceea du-te unde te va îndrepta Dumnezeu, ca să nu mai fie atâta ceartă în casa asta din pricina ta. Dar te sfătuiesc, ca un tată ce-ți sunt, ca oriunde te vei duce, să fii cuminte, blândă și harnică; căci la casa mea oricum ai dus-o, dar printre străini, Dumnezeu știe ce fel de oameni vei întâlni; și nu ți-or răbda câte ți-am răbdat noi.

  Atunci biata fată, văzând că baba şi cu fiica ei doresc cu orice preț s-o alunge, sărută mâna tatălui și, cu lacrimi în ochi, pornește singură în lume, părăsind casa părintească fără nicio speranță de întoarcere!

  Şi merse ea cât merse pe-un drum, până ce, din întâmplare, îi ieși înainte un cățeluș bolnav și slăbănog; şi cum o văzu pe fată, îi zise:

 - Fată frumoasă şi harnică, ai milă de mine şi ajută-mă, că te voi răsplăti.

  Atunci fetei i se făcu milă şi, luând cățelul, îl spălă şi-l îngriji foarte bine. Apoi îl lăsă acolo şi-şi văzu de drum, mulțumită că a făcut o faptă bună.

  Nu merse ea prea mult, şi iată ce vede un pom frumos şi înflorit, dar plin de omizi pe crengi. Pomul, cum o vede pe fată, zice:

  - Fată frumoasă şi harnică, îngrijeşte-mă şi curăță-mă de omizi, că te voi răsplăti.

  Fata, harnică cum era, curăță pomul cu grijă şi porni mai departe în căutarea unei stăpâne. Şi, mergând ea, iată vede o fântână murdară şi părăsită. Fântâna atunci zice:

  - Fată frumoasă şi harnică, ajută-mă, că te voi răsplăti.

  Fata curăță fântâna cu multă grijă; apoi o lasă şi-şi vede de drum. Şi, mergând mai departe, iată dă de-un cuptor crăpat şi ruinat. Cuptorul, cum o vede pe fată, zice:

  - Fată frumoasă şi harnică, ajută-mă, că te voi răsplăti.

  Fata, care știa că treaba bună nu-i rușine, își sufleca mânecile, frământă lutul și repară cuptorul, îl șlefuiește și-l îngrijește cu multă pricepere! Apoi își spălă mâinile și porni iar la drum.

  Și mergând ea acum zi și noapte, nu știu cum se întâmplă că se rătăci; cu toate acestea, nu-și pierdu nădejdea în Dumnezeu, ci merse mereu până ce, într-o dimineață, trecând printr-o pădure întunecată, ajunse într-o poiană foarte frumoasă, și în poiană zări o casă umbrită de viță sălbatică; și când se apropie de casă, iată o bătrână o întâmpină pe fată cu blândețe și-i zice:

  - De unde vii, copilă, și cine ești?

  - Cine să fiu, mătușă? O fată săracă, fără mamă și fără tată, se poate spune; doar Cel de Sus știe cât am suferit de când m-a părăsit mama! Stăpân caut și, rătăcind din loc în loc, am ajuns la casa dumitale și te rog să mă adăpostești.

   - Biata fată! zise bătrâna. Cu adevărat doar Dumnezeu te-a îndrumat la mine și te-a scăpat de primejdii. Eu sunt Sfânta Duminică. Ajută-mă azi și vei pleca răsplătită de la casa mea.

   - Bine, bunicuță, dar nu știu la ce treburi aș putea fi folositoare.

   - Ia, să îngrijești copilașii care dorm acum și să-mi faci mâncare; și, când mă întorc de la biserică, să găsesc mâncarea gata și bună de mâncat.

  Și, cum zise, bătrâna porni la biserică, iar fata se apucă de treabă. Mai întâi pregăti laptele, apoi ieși afară și începu să strige:

  - Copii, copii, copii! Veniți la mămică să vă hrănesc!

  Și când se uită fata, ce să vadă? Curtea se umpluse și pădurea foșnea de tot felul de animale mari și mici, care de care mai înfricoșătoare! Dar fata, puternică și neînfricată, nu se sperie; ci îi hrăni pe toți cu multă răbdare și dragoste.

  Apoi se apucă de gătit mâncarea, și când se întoarse Sfânta Duminică de la biserică și văzu copiii bine hrăniți și mâncarea gata, se umplu de bucurie; și după ce mâncară, îi spuse fetei să aleagă o ladă din pod ca răsplată; dar să n-o deschidă pân-acasă.

  Fata se sui în pod și văzu multe lăzi: unele mai vechi și simple, altele noi și frumoase. Ea însă, nefiind lacomă, alese cea mai veche și modestă. Și când coborî, Sfânta Duminică o binecuvântă, deși fu nemulțumită, și fata porni spre casa părintească.

  Pe drum, cuptorul îi dărui plăcinte rumene... Pomul îi dărui pere zemoase... Fântâna îi oferi apă rece și dulce... Iar cățelul, acum sănătos și frumos, îi dărui un colier din monezi de aur.

  Ajungând acasă, tatăl ei se bucură nespus. Deschizând lada, din ea țâșniră atâtea comori, încât bătrânul întineri pe loc. Iar baba, invidioasă, și-a trimis fata   să meargă și ea pe unde fusese fata moșului.

  Dar fiind  leneșă și nepăsătoare cu toți cei întâlniți pe drum care le ceruseră ajutorul, nimeni nu a ajutat-o. 

  De la Sfânta Duminică, fata cea lacomă și-a ales lada cea mai nouă şi mai frumoasă.

  După ce a ajuns acasă, și-a primit răsplata pentru toate relele făcute: Când a deschis lada, din ea au iețit balauri care le-au mâncat, și pe ea și pe babă. 

  Iar bătrânul a trăit fericit alături de fata sa bună și harnică, mulțumit că scăpase de soția și fiica vitregă.
