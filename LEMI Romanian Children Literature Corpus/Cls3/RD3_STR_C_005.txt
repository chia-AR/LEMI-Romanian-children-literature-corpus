<RD3_STR_C_005>

  În urmă cu mult timp, în Italia, trăia un tâmplar sărac pe nume Gepetto. El nu avea soție, nici copii și era foarte singur. Într-o zi, a făcut din lemn o păpușă. Păpușa aceea arăta ca un băiețel adevărat. L-a numit Pinocchio.

  — Vei fi fiul meu, a spus Gepetto. 

  La auzul acestor cuvinte, băiețelul de lemn a clipit din ochi și a sărit în picioare. L-a atins ușor pe nas pe Gepetto, a sărit de pe masă și a fugit pe ușă. Gepetto a alergat după el ca să-l oprească.

  În goană, Pinocchio s-a izbit de un polițist și l-a rugat să-l ajute, căci Gepetto îl urmărea. Polițistul l-a lăsat pe Pinocchio să meargă acasă, dar l-a dus pe Gepetto la secție.

  Ajuns acasă, Pinocchio s-a așezat lângă foc. Deodată, a apărut o zână. Ea i-a spus: 

  — Ascultă de tatăl tău. Te iubește și are grijă de tine. 

  Pinocchio a răspuns cam obraznic: 

  — Lasă-mă în pace!

  Curând după aceea, adormind lângă foc, Pinocchio și-a ars picioarele. S-a speriat foarte tare. Dar când s-a întors Gepetto acasă, a spus: 

  — Fiule, nu-ți fie teamă. Îți voi face picioare noi. Îmi voi vinde și hainele ca să-ți cumpăr cărți, ca să mergi la școală.

  Apoi i-a făcut picioare noi lui Pinocchio, l-a îmbrăcat frumos și a spus: 

  — Acum, copile, e timpul pentru școală.

  Dar, în drum spre școală, Pinocchio s-a oprit să se uite la niște păpuși. Păpușile l-au chemat să vină să danseze cu ele. După ce Pinocchio a dansat împreună cu păpușile și oamenii l-au aplaudat, stăpânul păpușilor i-a dat lui Pinocchio cinci monede de aur pentru tatăl său. Dar doi hoți l-au văzut și au încercat să-i fure banii. Pinocchio a fugit cât a putut. Dacă se oprea, era pierdut!

  Din nou, zâna a apărut și l-a întrebat dacă a fost la școală. Pinocchio a mințit că da, iar nasul de lemn i s-a lungit puțin. Zâna l-a întrebat din nou, el a mințit iar și nasul i s-a lungit și mai mult.

   Zâna i-a spus: 

  — De câte ori vei minți, îți va crește nasul. Spune întotdeauna adevărul! 

  Nasul lui Pinocchio a devenit mic din nou. El a alergat acasă și l-a îmbrățișat pe Gepetto, promițând că de acum încolo va fi cuminte. 

  După multe peripeții, din care a învățat cum să se poarte, băiețelul de lemn s-a transformat într-un băiat adevărat. Gepetto a fost nespus de fericit.