<RD3_STR_C_006>

Acești doi bătrâni sunt părinţii domnului Bucket. Se numesc Bunicul Joe şi Bunica Josephine. Iar aceşti doi bătrâni sunt părinţii doamnei Bucket. Numele lor suny Bunicul George şi Bunica Georgina. Acesta este domnul Bucket. Aceasta este doamna Bucket. Domnul şi doamna Bucket au un băiat care se numeşte Charlie Bucket. Iată-l și pe Charlie.
Bună, ce faci? Bine, mulțumesc, dar tu? Bine, mulțumesc. Charlie se bucură să vă cunoască.
Toată familia - cei şase adulţi (numără-i, dacă nu mă crezi) şi micul Charlie Bucket - locuieşte împreună într-o căsuţă de lemn de la marginea unui mare oraş.
Casa lor nu era îndeajuns de încăpătoare pentru atâţia oameni, aşa că stăteau tare înghesuiţi acolo. Aveau doar două camere şi un singur pat, care fusese cedat celor patru bunici, pentru că erau foarte bătrâni şi obosiţi. Erau atât de obosiţi, că niciodată nu se dădeau jos din pat.
Într-o parte, dormeau Bunicul Joe şi Bunica Josephine, în cealaltă - Bunicul George şi Bunica Georgina.
Domnul şi doamna Bucket, împreună cu micul Charlie Bucket, dormeau în cealaltă cameră, pe saltele puse direct pe podea. Vara nu era chiar aşa rău, dar iarna era de-a dreptul îngrozitor: toată noaptea, viscolul se furişa pe sub uşă şi podeaua era scăldată în aerul rece ca gheaţa.
Nu puteau să-şi cumpere altă casă mai bună sau măcar un pat - nici vorbă! Erau mult prea săraci!
Domnul Bucket era singurul care lucra. Era muncitor la o fabrică de pastă de dinţi, iar sarcina lui era să înşurubeze capacul, după ce tubul era umplut cu pastă. O astfel de muncă nu e niciodată bine plătită, aşa că bietul domn Bucket, oricât de iute ar fi lucrat şi oricâte capace ar fi înșurubat pe zi, nu câştiga nici odată destul de mult cât să-și întrețină cum se cuvine familia. Nici măcar bani să ia de-ale gurii nu aveau. Singurele alimente pe care şi le puteau permite erau pâine cu margarină la micul dejun, cartofi fierţi cu varză la prânz şi supă de varză la cină. Duminica, lucrurile stăteau un pic mai bine. Cu toţii aşteptau această zi - chiar dacă meniul era neschimbat, aveau voie să-și pună două porţii dacă pofteau.
Deşi nu se poate spune că familia Bucket murea de foame, fiecare dintre ei - cei doi bunici, cele două bunici, tatăl lui Charlie, mama lui Charlie si mai ales Charlie însuși - simțea cât era ziua de lungă că îl roade stomacul de foame.
Cel mai mult simţea Charlie. În ciuda faptului că mama şi tatăl lui renunţau adeseori la prânzul sau la cina care li se cuvenea pentru a-i lăsa mai mult lui Charlie, totuşi mâncarea nu era suficientă pentru un copil în creştere. Îşi dorea cu disperare să mănânce şi altceva decât supă de varză şi iar supă de varză, din care nu se putea sătura. Dar cel mai mult şi cel mai mult îşi dorea... CIOCOLATĂ. 
