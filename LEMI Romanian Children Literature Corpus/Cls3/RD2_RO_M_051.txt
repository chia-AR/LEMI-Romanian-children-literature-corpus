<RD2_RO_M_051>

Stelele s-au adunat ciorchine la fereastră. Luna era plină, rotundă şi strălucitoare. În cameră, la lumina focului ce ardea viu şi colorat în şemineu, se auzea o poveste. Ne-am strecurat tiptil-tiptil, am ascultat-o şi v-o împărtășim şi vouă. 
– Călin, tenisul este o pasiune pentru tine! Dacă eşti organizat şi perseverent, vei fi un sportiv de top! Vei călători în turnee şi vei cunoaşte locuri, oameni şi culturi deosebite!, grăi un bărbat în floarea vârstei. 
– Sunt mic, prea mic pentru un ţel atât de mare!, șopti băieţelul de 10 ani, căscând. 
Pasiunea şi Perseverenţa s-au transformat în zâne. Prima l-a îmbrăţişat pe micuţ, apoi l-a aşezat în patul moale, acoperindu-l cu o plapumă albă, pufoasă, din lână de oaie. 
„Dormi, copile, şi în zori să mă iubeşti pentru toată viaţa”, murmură Zâna Pasiune, atingând uşor fruntea copilului. 
Tenisul este pasiunea ta 
Fiecare zi îți va bucura, 
Fiecare minge te va săruta, 
Iar victoria te va fascina. 
Când zorii zilei s-au îngemănat cu noaptea, Călin s-a trezit speriat. Ceva îi zgâria faţa, ba chiar l-a rănit. A aprins veioza din perete. 
– Un plic! Hmm… ciudat! Îl deschise cu mişcări amorţite, lente şi nesigure. 
„Dragă Călin, 
Eşti câştigătorul unui cantonament de două săptămâni la Braşov. Te aşteptăm cu bucurie şi dorinţa nestăvilită de a juca împreună meciuri de neuitat. 
Cu o veselie nerăbdătoare, 
Horia Tecău”
– Da, da, glume de doi bani!, murmură băiatul, strângând în pumn scrisoarea şi aruncând-o lângă pat. 
Somnul l-a acaparat din nou, aducându-l pe tărâmul viselor posibile, al libertăţii şi al armoniei. 
– Călin, trezeşte-te! Vei întârzia la antrenamente!, şopti mama cu o voce caldă în timp ce trăgea draperiile.
– Nu mai merg la niciun antrenament! Renunţ la tenis din această clipă şi pentru totdeauna! 
Băiatul s-a răsucit în pat şi şi-a pus perna pe cap, continuându-şi somnul. Dând să plece, mama s-a împiedicat de ghemotocul de hârtie. Curioasă, l-a desfăcut, a netezit foaia şi a citit. 
– Măi, năzdravane! Norocul te caută insistent, iar tu îi închizi uşa în nas? Trezirea, chiar acum! 
Nu termină bine de spus, că patul a început să se zguduie, uşile dulapului se închideau şi se deschideau, sertarele biroului se clătinau din balamale. 
Micuţul a fost răsucit precum un titirez până la baie. Un duş călduţ l-a readus la realitate. 
– Cu Zâna Perseverenţă nu glumeşti! Fiecare om are un destin. La naştere, fiecare dintre noi primeşte o hartă pe care trebuie să o urmeze. I se dă un ghid care-l îndrumă în descifrarea semnelor, în depăşirea obstacolelor, dar sub nicio formă nu se admit renunţări. Aşa că, dragul meu, te rog să numi strici proiectul şi să fiu penalizată din cauza ta. Ne-am înţeles? 
– Bine, bine, te-am înțeles, Zâna Limbariţă! 
– Poţi să îmi spui cum doreşti dacă asta te amuză sau te destinde într-o oarecare măsură, răspunse Zâna, aranjându-şi forma sprâncenelor în oglindă. Acum la treabă! 
Au urmat antrenamente grele şi foarte riguroase. Zâna Pasiune i-a dăruit băiatului mingi săltăreţe, vesele şi dornice să înscrie puncte şi să câştige meciuri.
