<RD4_STR_M_052>

Cu mult timp în urmă, la începutul timpurilor, culorile lumii s-au certat. Fiecare dintre ele pretindea că este cea mai bună, cea mai frumoasă, cea mai importantă, cea mai folositoare, cea mai iubită. 
Verdele spuse: „În mod evident vedeți și voi că sunt cea mai importantă culoare. Sunt culoarea vieții și a speranței. Am fost ales pentru iarbă, frunze și copaci. Uitați-vă în jur și o să vedeți că sunt peste tot”. 
Albastrul l-a întrerupt și exclamă: „Vă gândiți numai la pământ, dar gândiți-vă la cer și la mare. Apa stă la baza vieții, este absorbită de nori din marea adâncă. Cerul înseamnă spațiu, pace și liniște și fără mine nu ar exista nimic!” 
Galbenul râse: „Sunteți toți atât de serioși. Eu aduc râsete, veselie și căldură întregii lumi. Soarele, luna și stelele sunt galbene. De fiecare dată când te uiți la o floarea-soarelui, lumea întreagă îți zâmbește. Fără mine nu ar exista bucurie.”
Portocaliul începu să se laude: „Eu sunt culoarea sănătății și a puterii. Chiar dacă sunt rar, sunt prețios, deoarece reprezint nevoile vieții omului. Sunt în cele mai multe vitamine. Gândiți-vă la morcov, dovleac, portocală, mango sau papaya. Nu mă vedeți tot timpul, ci doar pe cer, la răsărit și apus. Frumusețea mea este atât de evidentă, încât nimeni nu se mai gândește la voi.” 
Ei bine, roșul începu să strige: „Eu sunt conducătorul vostru. Sângele este roșu și sângele înseamnă viață. Eu sunt culoarea pericolului și a curajului. Sunt dispus să lupt pentru o cauză. Aduc focul în sânge. Fără mine, pământul ar fi gol cum este luna. Sunt culoarea pasiunii și a iubirii, a trandafirului și a macului.” 
Violetul se ridică în picioare și era foarte înalt. El vorbi, dând foarte multă importanță spuselor sale: „Eu sunt culoarea imperială și a regilor. Oamenii puternici întotdeauna m-au ales pe mine, deoarece eu sunt culoarea puterii și a înțelepciunii. Oamenii mă ascultă și mi se supun!” 
La sfârșit, cu o voce joasă și timidă, dar cu aceeași hotărâre, Indigoul spuse: „Gândiți-vă că eu sunt culoarea liniștii. Cu greu mă observați, însă, fără mine, nu ați fi nimic. Eu reprezint gândul și cugetarea, amurgul și adâncimea apei. Aveți nevoie de mine pentru echilibru și contrast, pentru rugăciune și pentru liniște interioară.” 
Argumentările au continuat, fiecare culoare în parte lăudându-se, ridicându-se în slăvi și certându-se. Fiecare în parte considera că este perfecțiunea întruchipată. În timp ce se certau din ce în ce mai tare, un fulger puternic lumină cerul. Începu să tune și să plouă cu găleata. Culorile tremurară de frică și se strânseră în brațe pentru a se liniști și a se proteja una pe alta. 
În timpul larmei, ploaia începu să vorbească: „Voi, culorilor, sunteți atât de nesăbuite. Vă certați care este cea mai bună, fiecare încercând să fie deasupra celorlalte. Nu înțelegeți că fiecare în parte ați fost făcute cu un scop special, fiecare este unică și diferită? Luați-vă de mâini și urmați-mă!” Făcând ce le spuse ploaia, culorile se apropiară și se luară de mâini. „De acum încolo”, zise ploaia, „când plouă, fiecare dintre voi se va întinde de-a lungul cerului într-un superb semicerc colorat, ca un semn al înțelegerii voastre. Curcubeul va fi un semn al păcii și al speranței.” Astfel, de fiecare dată când ploaia curăță pământul și apare un curcubeu pe întinsul cerului, lăsați culorile acestuia să vă reamintească să vă apreciați pe voi înșivă și pe cei din jur. 


