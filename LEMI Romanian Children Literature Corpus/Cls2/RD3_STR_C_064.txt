<RD3_STR_C_064>

Alice se săturase să stea lângă sora ei în curte, fără nimic de făcut; o dată sau de două ori a tras cu ochiul la cartea pe care o citea sora ei, dar era o carte fără poze şi fără dialoguri, „şi ce rost are o carte fără poze şi fără dialoguri?“ şi-a spus Alice în sinea ei.
Aşa încât stătea pe gânduri (era o zi fierbinte, care o făcea să se simtă somnoroasă şi bleagă) dacă plăcerea de a împleti un lanţ de margarete merita oboseala de a se ridica şi a culege florile; când, deodată, un Iepuraş Alb cu ochi roz a trecut pe lângă ea.
Nimic deosebit în această apariţie, şi Alice n-a fost prea mirată când l-a auzit pe Iepuraş văicărindu-se: „Vai de mine! Vai de mine! O să ajung prea târziu!“. Când Iepuraşul a scos un ceas din buzunarul vestei şi l-a consultat, pentru ca apoi să-şi iuţească pasul, Alice s-a ridicat în picioare, deoarece şi-a dat seama că nu văzuse niciodată un iepure cu vestă, ba chiar cu un ceas în buzunarul vestei. Mânată de curiozitate, a pornit să alerge pe câmp după Iepuraş şi l-a ajuns din urmă la ţanc pentru a-l vedea strecurându-se într-o vizuină spaţioasă, de sub un gard viu.
O clipă mai târziu, hop şi Alice după el în vizuină, fără să se gândească în ce fel o să mai poată ieşi vreodată de acolo.
Vizuina te ducea, la început, drept înainte, ca un tunel, pentru ca dintr-odată să se afunde abrupt, atât de abrupt, încât Alice n-a avut timp să se oprească înainte de a se pomeni lunecând în jos, în ceva ce părea să fie un puţ foarte adânc. 
Fie că puţul era, într-adevăr, foarte adânc, fie că ea aluneca foarte încet, oricum a avut posibilitatea să se uite în jur şi să se întrebe ce o să se întâmple cu ea. Întâi a încercat să privească în jos, să vadă încotro se îndreaptă, dar era prea întuneric ca să poată desluşi ceva; drept care a început să se uite în dreapta şi în stânga şi a observat că pereţii erau acoperiţi cu bufete şi rafturi de cărţi; ici-colo erau hărţi şi tablouri prinse în cârlige. În timp ce aluneca în jos, a întins mâna şi a luat de pe un raft un borcan pe care scria MARMELADĂ DE PORTOCALE, dar, spre marea ei dezamăgire, borcanul era gol; s-a ferit să-l arunce, de teamă să nu cadă în capul cuiva aflat dedesubt şi să-l omoare, aşa încât l-a lăsat pe unul din bufetele pe lângă care trecea. „Mă rog, şi-a spus Alice în sinea ei, după o cădere ca asta, o să mi se pară un fleac dacă mă mai rostogolesc pe scări! Ce vitează o să mă socotească cei de-acasă! Ce mai, mi s-ar părea o nimica toată chiar dacă m-aş prăvăli de pe acoperişul casei!“ (Ceea ce ar fi putut foarte bine să se întâmple.)
Jos, jos, jos! Oare căderea asta n-are un sfârşit? Cum nu avea nimic altceva de făcut, Alice a început iar să vorbească de una singură: „Cred că Dinah o să-mi simtă grozav lipsa astă-seară.“ (Dinah era pisica ei.)
Lunga cădere a lui Alice a luat sfârşit. Într-o clipită, era din nou în picioare; a privit în sus, dar deasupra nu se vedea decât întuneric; în faţa ei se întindea, însă, un alt coridor lung, şi Iepuraşul Alb putea fi văzut gonind de mama focului. Nu era niciun moment de pierdut, aşa încât Alice a pornit după el cu viteza vântului, numai bine cât să-l audă spunând: „Vai de urechile şi de mustăţile mele, ce târziu s-a făcut!“

