<RD2_RO_M_053>

Bună, numele meu este Max (de la Maximus) și am aproape 5 ani. Mai exact: am 4 ani, 9 luni și 14 zile. Nu sunt nici prea înalt, dar nici prea scund. Am părul aproape blond, dar un pic spre șaten. 
Îmi place foarte mult să mă joc și petrec cât mai mult timp alături de părinții mei și de sora mea mai mare, pe care-o cheamă Angi.
Dar astea nu sunt nici pe departe cele mai interesante lucruri despre mine. Și, cum lucrurile cele mai interesante se lasă la sfârșit, pot să vă spun acum că noi suntem o familie de supereroi. Mai puțin sora mea mai mare, care încă nu și-a descoperit puterea. Asta, dacă mă întrebați pe mine, e un pic cam bizar.

