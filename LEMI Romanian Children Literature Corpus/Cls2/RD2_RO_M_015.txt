<RD2_RO_M_015>

CAPITOLUL 10
Un plan de acțiune

Chirii, Melodiu și Antoine zburaseră prin pădure în urma lor, privindu-i de la distanță.

Poposiseră înșirați pe o creangă și vorbeau neliniștiți:

— Trebuie să acționăm acum, înainte să-l bage în vizuină. După aia cum îl mai scoatem? îl întrebă Melodiu pe Chirii.

— Acționăm, acționăm, răspunse acesta. Deci, Antoine, tu trebuie să-l distragi pe nătărău.

— Care nătărău? întrebă Antoine, sincer debusolat.

Chirii se încruntă.

— Și cum? mai zise mezinul. Cum propui să procedăm?

— Trebuie să-i dai cu ceva pe la nas, ca să strănute și să scape purcelul din dinți.

— O păpădie! sări Melodiu. Sau ceva cu polen. Ceva susceptibil a crea alergie. O alergiiiie... la păpădiiiie... croncăni el. Asta ar putea să iasă mișto, stați să-mi notez.

Scoase de sub aripă un pix și un carnețel unde nota frânturi de versuri.

— Nu neapărat, tembelilor, se irită Chriril. Poți să-i dai pe la nas cu aripa tal

Antoine întinse o aripă și se uită curios la ea. Răsfiră penele. Își dădu pe la nas.

— Nu se întâmplă nimic.

— La tine nu, dar la el o să vezi!

— Hai că poți. Știi că poți, îi spuse Melodiu fratelui mai mic.

— De ce nu te duci tu?

— Eu și cu Chirii ne ocupăm de partea a doua a acțiunii de răpire.

În timpul acestei negocieri nesfârșite, Socott ajunse cu purcelul în buza vizuinii. Se gândi câteva clipe la succesiunea manevrelor și hotărî că cel mai bine ar fi să intre el primul, cu spatele, și să nu-i slăbească nicio clipă dm strânsoare coada lui Rostogol. Probabil c-avea să intre ceva mai greu, dar odată străbătut culoarul de la intrare, vizuina se lărgea și avea mai multe încăperi, și putea să-l depoziteze într-una dintre acestea.

Așadar își introduse mai întâi coada roșcată și stufoasă de animal fin, apoi corpul suplu, apoi botul alungit și coada de purcel pe care o ținea între dinți, însă la fundul de purcel i se tăie filmul. Fundul lui Rostogol rămase înțepenit la intrarea în vizuină. Socott trase și iar trase, până când Rostogol începu să guițe de durere.

Vulpoiului i se făcu inima cât un purice, îl chinuise destul, săracul. Și ar mai fi tras, nu-i vorbă, dacă ar fi avut vreo garanție că o cină cu purcel i-ar fi rezolvat problemele pe lumea asta.

Vocea tatălui din cap, de care uitase complet în ultima oră, copleșit de efortul fizic, începu să se audă iarăși cu ecou: 

— Nu te lăsa-sa-sa.


