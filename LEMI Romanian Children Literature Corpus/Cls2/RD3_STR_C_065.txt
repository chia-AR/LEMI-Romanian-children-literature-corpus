<RD3_STR_C_065>

Această poveste s-a petrecut într-o sală de clasă, seara târziu, după plecarea elevilor. Totul era lăsat în ordine în clasă: tabla era ştearsă, băncile erau aliniate şi curate, nu se vedea nicio urmă de creion sau de pix pe ele, uşile erau închise. Doar un creion mic era căzut într-un colț şi încerca să se ascundă din calea măturii, sa nu fie dat la gunoi… Din sertarul catedrei se auzi un glas subțire şi parcă sugrumat:
─ Salvați-mă! Salvați-mă! 
─ Cine eşti tu? se auzi glasul creionului. Unde eşti?
─ Uf! Sunt aici în sertar, deschideți-mi că nu mai pot să respir! Sunt caietul de limba română, al unui copil uituc. Doamna învățătoare m-a pus aici în sertarul catedrei, dar simt că mă sufoc, nu am aer.
─ Ssst! Taci puțin, te rog! Tu nu auzi nimic?
─ Ce să aud?
─ Se aud zgomote din bibliotecă, zise creionul cu vocea scăzută. Ce-o fi acolo? Cărțile sunt cam gălăgioase în seara aceasta. De obicei după o zi grea de muncă ele sunt liniştite, se odihnesc.
─ Da, ai dreptate! Te rog, scoate-mă de aici şi să mergem să vedem ce se întâmplă! 
Cărțile se foiau de zor. Şopteau, îşi foşneau paginile, era ceva de nedescris în bibliotecă.
─ Poate vor să plece de aici, şopti creionul.
─ N-au cum. Uşile sunt încuiate. Oare ce se întâmplă?
Imediat apărură nişte omuleți albaştri, negri, roşii şi verzi care coborau pe o scară de mătase, din gaura cheii de la bibliotecă.
─ Cine or fi? se întreba curios caietul. Simt ca i-am mai văzut, parcă i-aş cunoaşte. Știu, sunt cuvintele!
─ Care cuvinte?
─ Cuvintele care sunt scrise cu cerneală, cu creioane colorate, cu cretă albă şi colorată. Le ştiu foarte bine!
─ Da, ai dreptate, spuse creionul. Am scris şi eu multe, multe cuvinte. Oare unde se duc? Hai să le urmărim.
─ Bine, hai să le urmărim!
Cuvintele au ajuns în cabinetul directorului, s-au suit pe birou şi au început să vorbească toate fără a se înțelege între ele. 
─ Li-niş-te! Li-niş-te!
─ Nu vă mai certați, se auzi o voce blândă şi liniştită. Era cuvântul FRATE. Am venit aici să ne alegem împăratul, nu-i aşa?
─ Da, da, răspunseră mai multe cuvinte deodată. 
─ Ştiți care este cel mai iubit cuvânt? rosti cuvântul IUBIRE cu multă duioşie. Este cuvântul MAMĂ! E cel mai dulce şi cel mai frumos cuvânt. 
─ Dragele mele cuvinte, zise cuvântul LUME cu voce impunătoare, cuvintele pe care ar trebui sa le alegem sunt PRIETENIE şi UNIRE. 
Se apropie cuvântul TRANDAFIR. Era frumos ca un înger şi parfumul lui te îmbăta de la depărtare.
─ Ştiu, am găsit, spuse el. E un cuvânt mult mai parfumat decât mine. Are în el parfumul tuturor florilor de pe pământ, iar dacă nu-l avem, dacă nu există, totul e pierdut.
─ PACE! PACE! strigară mai multe voci.
─ Da, cuvântul PACE va fi ÎMPĂRATUL nostru! răspunseră celelalte cuvinte. Cuvântul PACE înaintă. Era atât de frumos! Toate culorile curcubeului se topisera în el. O caldă lumină umplu cabinetul şi şcoala. Ea iradia din acest cuvânt.
─ Gata, acum trebuie să mergem la locurile noastre! spuse cuvântul MUNCĂ. Imediat se ivesc zorii. Peste câteva ore copiii vor sosi… Un zgomot uşor se auzi, iar cuvintele, speriate să nu fie surprinse, se rostogoliră de pe birou. Se strecurară pe coridor până la uşa bibliotecii şi urcară cât ai număra: unu, doi,trei, pe scara de mătase pe care coborâseră.