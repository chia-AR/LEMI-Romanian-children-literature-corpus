<RD4_STR_M_022>

  Bine ați venit în Valea Ionii, un loc idilic cu dealuri verzi şi unduioase, printre care şerpuiesc pârâuri, un loc cu vaci cât vezi cu ochii. Iată una chiar acum.
 Câteva informaţii despre Valea Ionii: dacă ai pune una peste alta toate vacile din Valea Ionii, ele ar ajunge până la lună şi-napoi. (Dar probabil că asta nu e o idee bună, din moment ce vacile au rău de înălţime şi nu pot să respire în spaţiu fără cască.)
  În 1836, din cauza unei erori în procesul electoral, o vacă a fost aleasă primăriţă în Valea Ionii. (După ce-a obţinut un număr record de voturi favorabile, vaca a fost realeasă pentru un al doilea mandat.) În piaţeta din centrul oraşului se mai găsește și azi o statuie a acestei vaci.
  Dacă staţi lângă o vacă timp de o zi întreagă, o s-o auziţi cum mugeşte de o sută de ori sau mai puţin. Oamenii din Valea Ionii îşi petrec adesea timpul numărând mugete. 
  Iată unul!
  Iar asta face ca Valea Ionii să fie un loc extrem de palpitant, dacă eşti fascinat de vaci.
  Miles Murphy nu era fascinat de vaci.
  El este Miles Murphy. E în drum spre Valea Ionii. Să ne uităm mai cu atenţie la faţa lui. Fiţi atenţi ce amărât e. Fiţi atenţi câtă tristeţe. Fiţi atenţi cum stă cu faţa lipită de geam de parcă ar vrea să evadeze.
  Fiţi atenţi cum tot oftează.
  Cu ăsta s-au făcut o sută de oftaturi pe ziua de azi.
  — Miles, te rog să nu mai oftezi, i-a zis Judy Murphy, așezată pe scaunul şoferului. Acum o s-avem o casă! O să ai o cameră mai mare. Şi o să ai şi curte! O luăm de la capăt, senini. Deci un zâmbet ar fi bine-venit.
  Dar Miles nu putea să zâmbească, fiindcă era nefericit că trebuia să se mute în Valea Ionii. Era nefericit fiindcă îşi luase rămas-bun de la prietenii lui, Carl şi Ben. Era nefericit fiindcă îşi luase rămas-bun de la fostul său apartament din clădirea roz, situată aproape de ocean. Era nefericit fiindcă îşi luase rămas-bun de la fosta sa cameră, unde tavanul şi cei patru pereţi erau tapetaţi cu hărţi pe care încercase să
le ia cu el, dar erau lipite atât de bine, încât s-au rupt când a tras de ele. (N-ar fi trebuit să lipească hărţile alea aşa de bine.) Era nefericit fiindcă îşi luase rămas-bun de la Max Market, sursa lui de încredere pentru bomboane. Şi mai era nefericit fiindcă îşi luase rămas-bun de la reputaţia lui de cel mai mare farsor din şcoală, pe care o câştigase după ani de munci grele şi idei sclipitoare.
  Miles tot mai spera că vor face cale întoarsă şi se vor duce acasă. Dar maşina mergea mai departe şi chiar acum trecea pe lângă acest indicator. 