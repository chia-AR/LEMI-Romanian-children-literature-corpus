<RD4_STR_M_024>

  Seara, Edward stătea la masa din sufragerie împreună cu ceilalți membri ai familiei Tulane: Abilene, mama și tatăl ei şi bunica ei, pe nume Pellegrina. E adevărat că urechile lui Edward abia se vedeau pe deasupra mesei și e adevărat că pe toată durata cinei nu făcea decât să se uite fix în față, fără să vadă nimic altceva în afară de albul puternic şi orbitor al feţei de masă. Dar era şi el acolo, un iepure care stătea la masă.
  Părinţilor li se părea adorabil că Abilene îl considera pe Edward real şi că uneori cerea ca o propoziție sau chiar o poveste întreagă să fie repetată fiindcă el n-o auzise bine.
  — Tăticule, zicea ea, mă tem că Edward n-a auzit această ultimă bucată.
  Și atunci tatăl se întorcea către urechile lui Edward şi vorbea rar, spunând încă o dată ceea ce tocmai spusese, pentru ca și iepurele de porţelan să înțeleagă. Din politețe faţă de Abilene, Edward se prefăcea că ascultă. Dar adevărul e că nu prea-l interesa ce aveau de zis oamenii. Și, de asemenea, nu-i păsa de părinții lui Abilene și de modul disprețuitor în care îl tratau. De fapt, toţi adulții îl tratau cu dispreț.
  Numai bunica lui Abilene îi vorbea la fel cum îi vorbea și fata, de parcă ar fi fost egali. Pellegrina era foarte bătrână. Avea un nas mare și ascuțit și ochi negri, strălucitori, care luceau ca stelele întunecate. Edward exista datorită ei. Ea ceruse să fie fabricat, ea îi făcuse la comandă costumele de mătase şi ceasul de buzunar, pălăriile elegante și urechile flexibile, pantofii din piele fină, braţele şi picioarele cu articulații, toate la un meşter iscusit din Franţa, căci ea de acolo era. Pellegrina i-l oferise în dar lui Abilene când fetița împlinise şapte ani.
  Şi tot Pellegrina era cea care venea în fiecare seară să-i învelească pe Abilene în patul ei și pe Edward într-al lui. 
  — O să ne spui o poveste, Pellegrina? o întreba Abilene pe bunica ei în fiecare seară.
  — Nu în seara asta, domniţă, răspundea bătrâna. 
  — Dar când? întreba Abilene. În care seară?
  — În curând, zicea Pellegrina. În curând va fi o poveste. 
  Şi apoi stingea lumina, și Edward și Abilene rămâneau în întunericul încăperii.
  — Te iubesc, Edward, zicea Abilene în fiecare seară, după ce pleca Pellegrina. Pronunța acele cuvinte și apoi aștepta, aproape de parcă ar fi sperat ca Edward să spună ceva în schimb.
  Edward nu spunea nimic. Nu spunea nimic pentru că, desigur, nu putea să vorbească. Stătea întins în patul lui mic, alături de patul mai mare al lui Abilene. Se uita în sus, în tavan, şi asculta respirația fetei, intrând și ieșind din trupul ei, știind că în curând va adormi. Pentru că albastrul era desenat pe ochii lui Edward și nu putea să-i închidă, el era întotdeauna treaz.

