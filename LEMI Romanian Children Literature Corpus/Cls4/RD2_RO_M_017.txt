<RD2_RO_M_017>

Într-o frumoasă dimineață de august, Zuzulina, sora haiducilor, îi lăsă sforăind pe cei doisprezece tovarăși ai ei în coliba din pădure și ieși pe pajiște la cules ciupercuțe. Zuzulina avea șaptesprezece primăveri, și de trei ani împliniți trăia în pace în mijlocul pădurii. Fugise de-acasă de răul unei mame vitrege și aflase dragoste și înțelegere tocmai unde se așteptase mai puțin: la haiduci.
Am uitat să vă spun că Zuzulina era o cosânzeană, și că părul ei de aur mătura pământul în urma ei, făcând să înflorească miraculos toți bobocii, să crească iarba cu vreun centimetru și să se transforme brusc omizile-n fluturi la atingerea buclelor ei. 
În dimineața cu care începe povestea noastră, fata o porni cu picioarele goale prin rouă către poalele pădurii, acolo unde ciupercuțe numeroase își ridicau căpșoarele către lumină. Pe braț, Zuzulina avea un coșuleț de răchită pe care-l purta cu nespusă grație. Ajunsă la ciupercuțe, copila le măsură mulţumită cu privirile: crescuseră mult faţă de ziua trecută. Fata începu să culeagă. Încet-încet, cosuleţul i se umplea de bureţi, ghebe şi hribi, în timp ce culegea, fata cânta cu un glăscior cristalin. Fiinţe gingaşe ca: iepuraşi, ciocănitoare, veveriţe, greieri, râşi, jderi, cucuvele, cârtiţe și raci (dintr-o baltă din preajmă) cântau în cor împreună cu ea.
Atât de puternică era vocea Zuzulinei, atâta tânjire se revărsa din ea, încât ajungea până la coliba din pădure, în care haiducii, abia treziţi, se spălau cu apă de izvor. Ei răspundeau cu triluri tiroleze care înviorau atmosfera.
Pe când culegea cosînzeana la ciuperci, iată că de după copaci se ivi o bătrânică. La paşii săi iarba se usca, greierii leşinau, fluturii se schimbau la loc în omizi. Păsările, bătînd speriate din aripi, se grăbiră să-și avertizeze prietena cea cu părul de aur că bătrânica este de fapt muma zmeilor. 
Însă zglobia fată nu ţinu seama de ciripitul speriat al păsărilor. O dată pornită după ciuperci, ciuperci avea să culeagă cât era ziua de lungă. Loc în paneraş mai era,iar ciupercuţe, slavă Domnului, câte pofteşti sub poala codrului. Pomenindu-se cu bătrânica lângă ea, Zuzulina salută respectuos:
— Săru'mâna, bunicuțo!
— Să trăieşti, fetiţa maichii, răspunse şi muma zmeilor, care se prezentă drept Zumm.
Se lăsă apoi o tăcere stânjenitoare. Negăsind repede un subiect de conversaţie, Zuzulina se decise să îi dea o parte din ciupercuțele culese, iar muma zmeilor a mulțumimit și s-a făcut nevăzută.
Natura a răsuflat ușurată, bunătatea Zuzulinei a salvat-o. Ajunsă înapoi la colibă, Zuzulina le-a gătit o cină mai bună ca de obicei și i-a adormit cu un cântec duios. Oare ce aventuri o mai așteaptă mâine?