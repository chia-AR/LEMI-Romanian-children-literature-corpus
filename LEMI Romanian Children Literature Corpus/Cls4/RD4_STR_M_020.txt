<RD4_STR_M_020>

  Nu mă înțelegeți greșit: ar fi grozav să am palate, mașini scumpe și toate celelalte lucruri pe care le au oamenii faimoși. Doar că n‑aș vrea să am de‑a face cu dezavantajele faimei. De asta ar fi grozav să fii PRIETEN cu cineva faimos. Atunci te‑ai bucura doar de avantajele celebrității fără să ai parte de inconveniențe. Celebritățile călătoresc mereu și merg în concedii super interesante. Chiar m‑aș vedea obișnuindu‑mă cu stilul ăla de viață, mai ales dacă n‑aș fi eu cel care scoate banii din buzunar.
  În plus, dacă ești prieten cu cineva care are mai mulți bani ca tine, te poți baza întotdeauna pe ei să plătească nota. Și, dacă te cerți vreodată cu prietenul tău faimos, n‑ar fi cea mai rea chestie. Pentru că lumea plătește bani buni pentru știri incendiare despre vedete.
  Singura problemă cu planul meu e că n‑am niciun prieten care să ajungă faimos. Și, chiar dacă am încercat să‑l încurajez pe prietenul meu, Rowley, să‑și facă un nume, nu pare prea interesat de asta.
  Așa că m‑am hotărât că e mai bine să ai o RUDĂ faimoasă decât un prieten faimos. Dacă ai o rudă bogată, atunci e clar că și cadourile de Crăciun o să fie MULT mai frumoase. Rodrick, fratele meu mai mare, chiar are planuri serioase să devină un muzician faimos.
  Dar nu știu câte șanse are din moment ce trupa lui se numește Skütek Plyn. În afară de nume, formației Skütek Plyn îi mai stau în cale câteva obstacole. Primul e că încă exersează la noi în camera de la demilos, chiar dacă părinții mei probabil REGRETĂ asta. 
  Din pivniță se aud versurile unui cântec: 
 "ȚÂȘNIM DIN BOXE / ȚÂȘNIM DIN BOXE / CA O VACĂ DE / CA O VACĂ DE / CIOCOLATĂ! / CIOCOLATĂ!"
  Pe lângă asta, Skütek Plyn n‑a mai avut un concert adevărat de mai bine de‑un an. Și Bill, solistul principal, e singurul membru al trupei care nu mai e la liceu. Doar că are treizeci și cinci de ani și locuiește în demisolul bunică‑sii. Chiar și așa, Rodrick crede că trupa lor poate să ajungă faimoasă. Și are și un plan cum să facă asta. În fiecare an are loc un concurs care se numește Bătălia trupelor, iar Rodrick crede că, dacă Skütek Plyn se pregătește intens pentru asta, chiar are șanse să CÂȘTIGE.



