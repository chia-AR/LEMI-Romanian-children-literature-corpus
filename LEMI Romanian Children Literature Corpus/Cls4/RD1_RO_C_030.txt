<RD1_RO_C_030>

   Afară se stîrnise viscolul. Corabia se clătina pe apa verde. Trosnea din încheieturi.
   Aşa trosnea din încheieturi şi Fram, corabia lor de odinioară, mult mai departe, mult mai adînc în oceanul polar, cînd Lars era tînăr şi aştepta cu nerăbdare să se întoarcă în satul unde lăsase o mamă şi o logodnică. Aşa trosneau încheieturile vasului, aşa vîjîia viscolul şi aşa se auzea urletul urşilor albi pe banchiză.
   Lars se oprise din povestit. Rămase cu bărbia în pumni, cu ochii înlăcrimaţi.
   Deodată se scutură. Se ridică în picioare.
   Spuse:
   — Să lăsăm aceste amintiri. Tinereţea nu se mai întoarce! Turnaţi aici alt pahar!...
   Ridică paharul plin şi îl deşertă asupra puiului de urs, rostind în amintirea altui botez:
   — Numele tău va fi Fram!
   Puiul a sărit speriat din somn.
  Ceilalţi marinari au izbucnit în strigăte:
  — Numele lui să fie Fram!
  — Fram! Trăiască Fram!...
  Şi numele puiului de urs alb aşa a rămas.
  Cu numele acesta a fost el vîndut pe zece sticle de rom, cînd s-a întors corabia în cel dintîi port al Norvegiei. Cu numele acesta a fost el cumpărat mai tîrziu de Circul Struţki şi cu numele acesta a apărut el întîia oară pe afiş.
  Puiul a învăţat, în tovărăşia oamenilor, să se poarte, să simtă, să se înveselească şi să se întristeze ca oamenii. A învăţat acrobaţii şi gimnastică, a învăţat să apese pe clapele armonicii şi să iubească puii de om, să se joace cu mingea şi să se bucure de aplauze.
  Şapte ani numele lui a trecut din ţară în ţară, a fost veselia copiilor şi minunea oamenilor în toată firea.
  Fram, ursul polar... Fram, fala Circului Struţki!
  Eschimoşii din insula cu sloiuri poate au uitat cu desăvîrşire puiul vîndut pe cîteva legături de tutun. Corabia care l-a adus din depărtările polare poate s-a scufundat sau poate a fost zvîrlită la reformă. Lars, marinarul bătrîn şi căzut în patima băuturii, poate a murit de mult. Viaţa a trecut. Numai faima lui Fram a crescut din zi în zi, din oraş în oraş, din gură în gură. 