 <RD4_STR_M_026> 

  Pe Lucinda nu mi-o puteam închipui. Nu ştiam cum arăta.
  A refuzat să anuleze blestemul.
  Am devenit conştientă pentru prima dată de existenţa lui când am împlinit cinci ani. Îmi amintesc perfect ziua aceea, poate din pricină că Mandy mi-a spus povestea de atâtea ori.
  — Pentru ziua ta, începea ea, am făcut un tort frumos. Cu șase etaje.
  Bertha, slujnica-şefă, îmi croise special o rochie. 
  — Albastră ca noaptea, cu un cordon alb. Chiar şi la vârsta aceea erai micuţă şi arătai ca o păpuşă de portelan, cu o panglică albă în părul negru și cu obrajii rumeni de însufleţire.
  În mijlocul mesei era o vază plină cu flori culese de Nathan, servitorul nostru.
  Şedeam cu toţii în jurul mesei. (Tata era iarăși plecat.) Eu eram încântată. Mă uitam la Mandy în timp ce făcea tortul, la Bertha în timp ce-mi cosea rochia și la Nathan când culegea florile.
  Mandy a tăiat tortul. Când mi-a oferit felia mea, a zis fără să se gândească:
  — Mănâncă!
  Prima înghițitură a fost delicioasă. Am terminat fericită felia. Când în farfurie n-a mai rămas nimic, Mandy mi-a mai tăiat una. Cu a doua a fost mai greu. După ce am terminat-o, nimeni nu mi-a mai oferit tort, dar ştiam că trebuie să continui să mănânc. Mi-am înfipt furculita direct în tort.
  — Ella, ce faci? a întrebat mama.
  — Porcușorule, a râs Mandy. E ziua ei, lady. Lăsați-o să mănânce cât vrea.
  Mi-a mai pus o felie în farfurie.
  Mi-era greață și frică. De ce nu mă puteam opri din mâncat?
  Să înghit era o corvoadă. Fiecare dumicat îmi îngreuna limba şi îmi părea o pastă lipicioasă. Am început să plâng în timp ce mâncam.
  Mama a fost prima care şi-a dat seama.
  — Ella, oprește-te din mâncat, mi-a poruncit ea. M-am oprit.
  Oricine mă putea controla cu un ordin. Trebuia să fie o poruncă directă, ca, de exemplu, „Pune un şal pe tine" sau „Acum trebuie să mergi la culcare". O dorință sau o solicitare nu aveau niciun efect asupra mea. N-aveam decât să ignor „Mi-aş dori să pui un şal pe tine" sau„De ce nu mergi tu la culcare?" Dar în faţa unui ordin eram neputincioasă.
  Dacă cineva mi-ar fi spus să sar într-un picior o zi şi jumătate, trebuia s-o fac. Şi să sar într-un picior nu era cel mai îngrozitor ordin pe care îl puteam primi.
  Eram în pericol în fiecare clipă.
  După ce am mai crescut, am învățat să nu ascult porunca, însă fiecare clipă mă costa scump - răsuflare tăiată, greață, amețeală şi alte asemenea neplăceri. Niciodată nu rezistam mult. Și câteva minute erau o luptă disperată.
  Naşa mea de botez era o zână, iar mama i-a cerut să mă scape de blestem. Însă ne-a spus că Lucinda era singura care îl putea dezlega. Pe de altă parte, a zis și că într-o zi blestemul ar putea fi rupt fără ajutorul Lucindei.
  Însă nu știam cum anume. Nu ştiam nici măcar cine era nașa mea, zâna.
  În loc să mă facă ascultătoare, blestemul Lucindei m-a transformat într-o răzvrătită. Sau poate că eram așa din fire.
  Mama insista rareori să fac ceva. Tata nu avea habar de existenţa blestemului şi mă vedea prea rar ca să-mi dea porunci. Însă Mandy era autoritară şi dădea ordine la fel de des cum trăgea aer în piept. Ordine pline de bunăvoinţă sau din categoria „pentru binele tău". „Înfofolește-te, Ella", sau „Ține bolul ăsta cât bat eu ouăle, scumpo".
  Îmi displăceau aceste ordine, oricât ar fi fost ele de inofensive. Țineam bolul, dar îmi mişcam picioarele, astfel încât era nevoită să se ţină după mine prin bucătărie. Îmi spunea obrăznicătură și încerca să mă îngrădească dându-mi instrucțiuni mai precise, de la care eu găseam mereu moduri de a mi eschiva. Adesea ne lua o groază de timp să facem ceva impreună, in vreme ce mama râdea și ne încuraja când pe una, când pe cealaltă.
  Episodul se incheia fericit - fie cu mine alegând până la urmă să fac ce voia Mandy, fie cu Mandz înlocuind ordinul cu o rugăminte.