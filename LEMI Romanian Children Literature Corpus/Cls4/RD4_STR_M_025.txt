<RD4_STR_M_025>

  Şi, deodată, se treziră la marginea pădurii. Nu era departe de căsuţa lor, pe care o lăsaseră în urmă.
  Arăta ca orice altă pădure, doar că verdele copacilor era puţin mai întunecat. Un șanț îngust despărțea frunzişul de ulița năpădită de buruieni.
  — O pădure! exclamă Beth încântată. Putem veni la picnic aici, de câte ori vrem!
  — Dar are un aer misterios, zise Joe îngândurat. Nu ți se pare, Beth?
  — Ei bine, copacii sunt destul de groşi, dar nu mi se par diferiți de alți copaci, replică Beth.
  — Nu ştiu ce să zic, își dădu Frannie cu părerea. Zgomotul frunzelor e altul. Ascultați!
  — Ai zice că-şi vorbesc unul altuia, spuse Beth. Îşi şoptesc secrete - secrete adevărate, pe care noi n-avem cum să le-nțelegem.
  — E o pădure vrăjită! hotărî Frannie.
  Nimeni nu scoase o vorbă. Stăteau cu toții și ascultau.
  — Fâș, fâș, fâș, fâș, fâş! fremătau copacii în pădure, aplecându-se prietenește unul spre celălalt.
  — S-ar putea să fie zâne și spiriduși pe-aici, spuse Beth. Ce ziceţi, sărim șanțul și intrăm?
  — Nu, zise Joe. Dacă ne rătăcim? Haideți să cunoaştem împrejurimile înainte să ne avântăm într-o pădure aşa de mare ca asta.
  — Joe! Beth! Frannie! se auzi glasul mamei venind dinspre căsuţa aflată nu departe. E vremea prânzului!
  De-ndată, copiilor li se făcu foame. Uitară de neobişnuita pădure și o luară la goană spre noua lor casă. Mama le pregătise pâine proaspătă cu gem de căpşuni, atât de bună, că numaidecât dădură gata o pâine întreagă.
  Tatăl intră chiar când ei erau pe sfârşite. Făcuse cumpărături pentru mama, într-un sat aflat la cinci kilometri depărtare, iar acum era flămând și obosit.
  — Am cercetat toate împrejurimile, tată! zise Beth, turnându-i ceai într-o cană mare.
  — Am descoperit o pădurice minunată, adăugă Joe. Copacii par de-a dreptul să-și vorbească, tată.
  — Înseamnă că e pădurea despre care am auzit în această după-masă, zise tatăl. Are un nume straniu, copii.
  — Cum se numeşte? întrebă Joe.
  — I se spune Pădurea Fermecată, răspunse tatăl, și oamenii din sat n-ar intra acolo în ruptul capului. Mă amuză să aud așa ceva în zilele noastre. Nu cred că pădurea asta are ceva ieşit din comun. Dar aveți grijă să nu vă aventurați prea adânc în ea, nu care cumva să vă rătăciți.
  Copiii schimbară priviri încântate. Pădurea Fermecată! Ce nume grozav! Și fiecăruia îi trecu prin cap exact același gând secret: „O să cercetez pe-ndelete Pădurea Fermecată de-ndată ce se va ivi ocazia!"
  După ce terminară de mâncat, tatăl îi puse pe copii să trebăluiască prin grădina năpădită de buruieni. Joe trebuia să adune scaieții, iar fetițele aveau de udat straturile neîngrijite de legume. Glasurile lor vibrau de bucurie.
  — Pădurea Fermecată! Simţeam noi că e ceva magic în ea!
  — Eu v-am zis că sunt zâne acolo! le aminti Frannie fraţilor ei.