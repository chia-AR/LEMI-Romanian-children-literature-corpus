<RD1_RO_C_151>

  Şoseaua trecea acum pe lângă un gard verde care părea că nu se mai termină. Gardul avea înălțimea unui stat de om şi împrejmuia o grădină.
  Ionuţ opri motorul și se ridică în picioare să vadă mai bine. 
  — Ce livadă o mai fi şi asta? se miră el. E plină de copaci care n-au frunze.
  — Cum n-au frunze? întrebă Maşina de Curse care nu vedea peste gard.
  — Nu există nici o frunză. Sunt sute de copaci cu crengile goale.
  Maşina de Curse părea teribil de mirată.
  — Înseamnă că nici fructe nu fac, spuse ea.
  — Sigur că nu. Un copac fără frunze nu-şi poate hrăni florile iar un copac fără flori nu poate da fructe, spuse Ionuț care învăţase despre lucrurile astea la grădiniță.
  — Atunci ce rost mai are gardul? Cine să fure fructe dintr-o livadă în care nu există fructe? întrebă Maşina de Curse tot mai nedumerită.  
  — Habar n-am. Să mergem mai departe, poate întâlnim pe cineva.
  Într-adevăr, după câteva minute de mers, văzură rezemat de acelaşi gard verde, nesfârşit de lung, un omuleţ care moţăia liniştit, cu capul în piept, sforăind uşurel. Lângă el, aruncată în iarbă, zăcea o puşcă. Se vedea că omulețul o ţinuse în mână până când adormise, dar, în cele din urmă, o scăpase.
  — O fi paznicul, şopti Ionuț uitându-se fix la puşcă și neîndrăznind să facă niciun zgomot.
  — Nu pare totuşi un om rău, spuse ARO tot în şoaptă. Uită-te la el ce liniştit şi fericit doarme.
  Într-adevăr, omulețul dormea atât de senin, încât puşca părea ceva cu totul nepotrivit acolo, lângă el. Nu puteai să ți-l închipui pe omulețul cel blajin punând puşca la ochi şi trăgând cu ea. 
  — Bună dimineața! spuse Ionuț cu voce puternică.
  Omuleţul sări în picioare şi buimac începu să-și aranjeze ținuta. Puse mâna pe puşcă şi luă poziția de drepţi.
  Ionuț începu să râdă. Așa somnoros cum era, omulețul îl luase drept un şef venit dis-de-dimineață în control. Paznicul se dezmetici:
  — Ei, ce râzi aşa? Ce te-a găsit de râzi aşa? întrebă el, supărat că se făcuse de râs. De ce râzi? N-ai habar de necazurile omului, dai buzna peste el şi pe urmă mai şi râzi. Ce treabă mai e şi asta?
  Se așeză din nou, rezemându-și puşca de gard.
  — N-am spus decât ,,Bună dimineața", se dezvinovăţi Ionuţ.
  — Da, dar cu ce ton!
  — N-am fost atent la ton, încercă Ionuţ să se scuze.
  — Ei, vezi? Asta e! Nimeni nu e atent la ton. Ca şi când cuvintele ar rămâne aceleaşi când le spui răstit sau când le spui abia şoptit, mormăi omulețul încercând să pară încruntat. 
  Se vedea însă că-i trecuse supărarea şi că încerca,,să facă impresie".
  — Eşti paznic aici? întrebă Ionuţ schimbând vorba.
  — Da, oftă omuleţul. E însă tare greu. Vezi şi tu, e atât de mare liniştea încât mereu adorm. Tot timpul îmi este somn...
  — Bine, dar ce păzeşti? Ce e aici în livadă?
  — Aici sunt ținute vorbele goale.
  — Cine?
  — Vorbele goale.
  — Şi aşa arată? se miră Ionuţ.
  — Cum să arate altfel? Vorbele goale, vorbele aruncate în vânt sunt nişte copaci fără frunze. Parcă te poţi aştepta să arate altfel!
  — Dar de ce trebuie păzite? Are cineva nevoie de ceva atât de urât? De nişte copaci care nici măcar nu pot să dea roade? 
  — Hm. Cine ştie? M-am tot întrebat şi eu. Cică sunt unii care folosesc aceste vorbe goale, unii care au nevoie de ele. Nici nu ştii cât îmi dau de furcă. Sar gardul, se furişează pe lângă mine când dorm...Inventează fel de fel de şiretlicuri ca să mă păcălească, să mă amăgească. Mi-e foarte greu, oftă omuleţul. Cum să lupt eu cu ei când mi-e tot timpul somn? Mă adoarme foşnetul acestor vorbe goale...
  Ionuţ se întristă. Cum să-l ajute? N-avea cum. N-ar fi trebuit să mai vină nimeni să fure din copacii fără frunze. Stătea lângă omulețul cel blajin şi se mişca de pe un picior pe altul, nemaiştiind ce să spună. Paznicul privea posomorât în pământ, meditând la necazurile lui. Văzând că tăcerea se prelungeşte, Ionuţ se hotărî să plece.
