<RD1_RO_C_061>

  Dragii mei, pe Cuza l-a iubit poporul ca pe un binefăcător și ca pe un părinte. Pentru a vă convinge de asta, vă voi povesti o întâmplare auzită de la bunicul meu.

  Într-o zi de primăvară, când avea doar zece ani, bunicul era pe câmp, la arat, cu tatăl lui. Conducea boii legați cu o funie, ca să meargă drept pe brazdă, iar tatăl lui apăsa pe coarnele plugului, ca brazda să fie cât mai adâncă. Mergeau desculți pe pământul plin de bulgări aspri; îi usturau tălpile; îi dureau mâinile și picioarele.

  La prânz, au oprit plugul în brazdă. Au dezlegat boii. Le-au pus fân, iar ei s-au așezat lângă un cireș. Au scos din traistă o bucată de mămăligă și două cepe.

  Când au început să mănânce, un bărbat îmbrăcat simplu s-a apropiat de ei. Avea ochii albaștri și o barbă scurtă, ușor roșcată.

  — Ziua bună, oameni buni şi poftă bună! Cum merge plugul?, a întrebat el.

  — Dacă îl ții bine de coarne, merge..., a răspuns străbunicul.

  — Al cui e pământul?

  — Al boierului. Dar de ce întrebi? Nu ești de aici? Nu știi că pământul, vitele, uneltele și chiar noi, țăranii, suntem ai boierului?

  — Știu, dar voiam să mă asigur că știu bine.

  — Bine știi.

  Străinul l-a privit pe bunicul, care, cum am spus, era atunci un copil, și l-a întrebat:
 
  — Câți ani ai, băieţaş?

  — Zece, aproape unsprezece, a răspuns bunicul, timid.

  — Mergi la școală?

  — Nu avem școală în sat, domnule. Doar preotul și învățătorul știu să citească. Chiar și primarul semnează cu ștampila.

  — Și e bine așa?

  — Nu prea. Se lasă păcălit de boieri.

  — Ai vrea să înveți?

  — Aș vrea, dar unde?

  — Bine, bine, a zis străbunicul, dar problema e că nu avem pământul nostru și suntem forțați să lucrăm pentru boieri. Când l-am ales pe Cuza domn și am făcut Unirea, ne-a promis și nouă, țăranilor, un teren. Dar au trecut patru ani și nimic. Se zice că el ar vrea să ne dea pământ, dar boierii nu sunt de acord."

  — Poate...

  — Dacă i-am dat putere, de ce nu îi oprește pe boierii care se opun și nu împarte moșiile țăranilor? Îl numim Cuza, domn al poporului, dar poate că s-a aliat cu boierii...

  — Ar fi urât din partea lui, a spus bărbatul, zâmbind.

  — Foarte urât! Şi dacă-i vorba pe-aşa, dacă nu ne-ajută, îl scoatem de la inima noastră…

  — Ar merita!, a spus străinul cu un ton aspru și a plecat.

  Seara, străbunicul a aflat că acel om harnic, îmbrăcat în suman negru, opinci și ițari, a stat de vorbă cu mai mulți oameni. Apoi s-a dus la margine de sat, unde-l aștepta un slujitor cu doi cai. Din lădiță, slujitorul i-a scos haine strălucitoare de domnitor. Când le-a îmbrăcat și a urcat pe cal, sătenii au înțeles, mirându-se, că acela era chiar Vodă Cuza.

  Dintre toți, străbunicul era cel mai îngrijorat. "Tii, cap sec şi nechibzuit! Am vorbit prea îndrăzneţ şi necuviincios…" și-a spus el.

  — Nu te îngrijora, l-au mângâiat sătenii. Ești țăranul care i-a spus adevărul.

  Peste o lună, Alexandru Cuza voievod a dat o lege care dădea pământ țăranilor. Așa că străbunicul a primit un teren. Iar în toamnă, s-a deschis o școală în sat. Bunicul, "băiatul care a vorbit cu Cuza," așa cum îl știau sătenii, și-a împlinit dorința de a învăța.