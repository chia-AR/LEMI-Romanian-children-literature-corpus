<RD4_STR_M_010>

Cabana închiriată de noi era pe malul sudic, tocmai la extremitatea insulei Long Island. Era o căsuţă în culori pastelate, cu draperii decolorate, pe jumătate scufundată în dune. Întotdeauna găseai nisip în aşternuturi şi păianjeni în dulapuri şi în majoritatea timpului marea era prea rece pentru înot.
Eram înnebunit după locul ăla.
Mergeam acolo de când eram mic. Mama mergea chiar de mai demult. Nu-mi spusese asta pe faţă, dar eu ştiam de ce plaja era specială pentru ea. Era locul unde îl întâlnise pe tatăl meu.
Pe măsură ce ne apropiam de Montauk, ea părea să întinerească, anii de griji şi de muncă dispărându-i de pe chip. Ochii ei căpătaseră culoarea mării.
Am ajuns acolo la apus, am deschis toate ferestrele cabanei şi am trecut prin rutina noastră obişnuită de curăţenie. Ne-am plimbat pe plajă, am hrănit pescăruşii cu chipsuri din porumb albastru şi am ronțăit jeleuri albastre, bomboane albastre şi toate celelalte mostre gratuite aduse de mama de la serviciu.
Cred că ar trebui să explic ce-i cu mâncarea albastră.
Vedeţi voi, Gabe îi spusese odată mamei că aşa ceva nu există. S-au certat, ceea ce a părut ceva neînsemnat pe moment. Dar de atunci, mama s-a străduit să mănânce chestii albastre. Cocea prăjituri aniversare albastre. Făcea smoothies, băuturi răcoritoare cu afine. Cumpăra chipsuri tortilla din porumb albastru şi aducea acasă bomboane albastre de la magazin. 
După ce s-a întunecat, am făcut un foc. Am pregătit hotdogi şi bezele. Mama mi-a spus poveşti din copilăria ei, de dinainte ca părinţii ei să moară în accidentul de avion. Mi-a povestit despre cărţile pe care avea de gând să le scrie într-o bună zi, când va avea destui bani pentru a pleca de la magazinul de dulciuri.
În cele din urmă, mi-am făcut curaj s-o întreb despre lucrul la care mă gândeam de fiecare dată când veneam la Montauk - tatăl meu. Privirea mamei s-a înceţoşat. M-am gândit că-mi va spune aceleaşi lucruri ca întotdeauna, dar nu mă săturam niciodată de ele.
—	Era un om bun, Percy, a spus ea. înalt, frumos şi puternic. Dar şi blând. Ştii, ai părul lui negru şi ochii lui verzi.
Mama a pescuit un jeleu albastru din punga cu bomboane.
—	Aş vrea să te poată vedea, Percy. Ar fi foarte mândru de tine.